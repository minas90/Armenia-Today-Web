<article class="article" id="node-2678783" role="main"><header class="article-header"><div class="grid view-fixed"><div class="grid-row"><div class="grid-col grid-lg-9"><div class="abstract article-abstract"><p>Evropský parlament vyzval komisi, aby pozastavila evropské finance pro Agrofert. Poslanci tak schválili nejtvrdší ze čtyř variant usnesení k tématu, o kterém diskutovali ve středu. Zabývali se tím, zda není český premiér a bývalý majitel Agrofertu Andrej Babiš (ANO) ve střetu zájmů.</p></div></div></div></div></header><div class="siteheader-placeholder"></div><div class="article-content"><div class="grid view-fixed grid-slot" data-current="0" data-slots="view-fixed, view-normal"><div class="grid-row"><div class="grid-col grid-sm-tight"></div></div></div><div class="grid view-fixed text-content"><div class="grid-row"><div class="grid-col grid-xs-hide grid-sm-hide grid-md-1" aria-hidden="true" role="presentation"><div class="service_links-wrapper" id="node-2678783"></div><span> </span></div><div class="grid-col grid-md-7 grid-lg-8"><div class="textcontent"></div><iframe src="https://www.ceskatelevize.cz/ivysilani/embed/iFramePlayer.php?origin=ct24&amp;tpl=article&amp;autoStart=false&amp;videoID=218+411+00010%2F1213&amp;crHash=1544723437&amp;width=100%25&amp;start=37&amp;end=717&amp;m=https%3A%2F%2Fct24.ceskatelevize.cz%2Fsites%2Fdefault%2Ffiles%2Fstyles%2Ffile-video_16x9%2Fpublic%2Fimages%2F2222051-p201812130669101.jpeg%3Fitok%3DcYQZSUQL&amp;hash=2403d78602d21608ad5654530525c677f191a8ba"></iframe><div class="textcontent"><p>Usnesení k tématu „Střet zájmů a ochrana rozpočtu EU v České republice“, které Evropský parlament schválil, předložily frakce lidovců, konzervativců a zelených. Podpořilo je 434 poslanců z celkových 751, proti usnesení jich hlasovalo 64. Čeští europoslanci se rozdělili takřka shodně jako při nedávném hlasování o nedůvěře vládě. Zástupci ODS, TOP 09, STAN a KDU-ČSL a také Pavel Telička a Petr Ježek – kteří byli zvoleni za ANO, ale s Babišovým hnutím se později rozešli – a Jiří Payne (Svobodní) rezoluci podpořili. Další dvě poslankyně zvolené za ANO a zástupci KSČM byli proti, zatímco sociální demokraté nehlasovali.</p><p>V prvním bodě poslanci vzkazují, že je parlament „hluboce znepokojen tím, že Česká republika nedodržuje čl. 61 odst. 1 nařízení (EU) 2018/1046, pokud jde o střet zájmů českého premiéra a jeho vazby na koncern Agrofert“. Jádrem usnesení je pak výzva Evropské komisi, „aby pozastavila veškeré financování EU určené Agrofertu, dokud nebude konflikt zájmů plně prošetřen a vyřešen“.</p><p>Zároveň poslanci chtějí, aby komise zkontrolovala všechny dotace, které Agrofert dostal od okamžiku, kdy se Andrej Babiš stal členem vlády, tedy od roku 2014.</p></div><div class="textcontent"><h2>Babiš kritizoval české europoslance. Podle politologa nemají takový vliv</h2><p>Sám Andrej Babiš již před hlasováním prohlásil postup Evropského parlamentu za kampaň proti němu. Kritizoval také české europoslance, kteří podle něj přenášejí vnitropolitický boj na evropskou úroveň. „Celé je to jenom divadlo české opozice, která zneužívá Evropský parlament na politický boj proti mé osobě,“ řekl.</p><p>To však zpochybnil politolog a analytik ČT Kamil Švec. „Pohybujeme se na evropské úrovni, kde je český vliv – navzdory tomu, co jsme od Andreje Babiše slyšeli – výrazně odstíněn. Čeští europoslanci nemají takové slovo, aby mohli prosadit tak závažné usnesení,“ upozornil. </p></div><iframe src="https://www.ceskatelevize.cz/ivysilani/embed/iFramePlayer.php?origin=ct24&amp;tpl=article&amp;autoStart=false&amp;videoID=218+411+00037%2F1213&amp;crHash=1544739932&amp;width=100%25&amp;start=190&amp;end=820&amp;m=https%3A%2F%2Fct24.ceskatelevize.cz%2Fsites%2Fdefault%2Ffiles%2Fstyles%2Ffile-video_16x9%2Fpublic%2Fimages%2F2222432-agrofert.jpg%3Fitok%3D6sUQrt7h&amp;hash=2403d78602d21608ad5654530525c677f191a8ba"></iframe><div class="textcontent"><p>Ne všichni europoslanci se ve středeční debatě vymezovali vůči českému premiérovi a jeho bývalé firmě. Markéta Dlabajová, která byla zvolena za hnutí ANO a je členkou frakce ALDE, i po schválení rezoluce trvá na tom, že jsou kroky parlamentu předčasné. „Rezoluce, která byla přijata, předjímá situaci, která ještě není dořešena, a oficiálně musí projít celé řízení přes Evropskou komisi, která se tím zabývá,“ uvedla.</p><p>Zdůraznila, že dokument právní služby Evropské komise, o který se kritici opírají, je „leaknutý“ a tak jako tak nejde o oficiální závěr EK. „Komise šetření v této chvíli dělá, prochází všechna fakta (…), a teprve potom se oficiálně vyjádří. My to vyjádření nemáme,“ podotkla česká europoslankyně.</p><p>Dlabajová se tak shodla s Kateřinou Konečnou (KSČM/GUE/NGL), podle které měl Evropský parlament s debatou počkat. „Jediné, co si kolegové z jiných států o ČR po těchto dvou dnech odnesou, je, že se dovedeme politicky masakrovat i na půdě Evropského parlamentu,“ míní.</p></div><section class="video_playlist view-M" data-videogallery="2679302"><div class="video_playlist-wrap"><h3 class="video_playlist_item-title">Babiš: Je to záležitost českých europoslanců, kteří aktivně vystupují</h3><iframe src="https://www.ceskatelevize.cz/ivysilani/embed/iFramePlayer.php?origin=ct24&amp;tpl=article&amp;autoStart=false&amp;videoID=218+411+05833%2F1213&amp;crHash=1544707855&amp;width=100%25&amp;start=16&amp;end=327&amp;hash=2403d78602d21608ad5654530525c677f191a8ba"></iframe><h3 class="video_playlist_item-title">Martin Kupka: „Situace, pokud se s ní nevypořádá Andrej Babiš, je komplikovaná.“</h3><iframe src="https://www.ceskatelevize.cz/ivysilani/embed/iFramePlayer.php?origin=ct24&amp;tpl=article&amp;autoStart=false&amp;videoID=218+411+05826%2F1213&amp;crHash=1544708222&amp;width=100%25&amp;start=1325&amp;end=1800&amp;hash=2403d78602d21608ad5654530525c677f191a8ba"></iframe><h3 class="video_playlist_item-title">David Ondráčka z TI: „Peníze by se musely vracet z rozpočtu, a potom by ministerstvo financí mělo soudně vymáhat po Agrofertu náhradu škody.“</h3><iframe src="https://www.ceskatelevize.cz/ivysilani/embed/iFramePlayer.php?origin=ct24&amp;tpl=article&amp;autoStart=false&amp;videoID=218+411+05826%2F1213&amp;crHash=1544708640&amp;width=100%25&amp;start=1801&amp;end=2218&amp;hash=2403d78602d21608ad5654530525c677f191a8ba"></iframe><h3 class="video_playlist_item-title">Martina Dlabajová: „Rezoluce, která byla přijata, předjímá situaci, která ještě není dořešena.“</h3><iframe src="https://www.ceskatelevize.cz/ivysilani/embed/iFramePlayer.php?origin=ct24&amp;tpl=article&amp;autoStart=false&amp;videoID=218+411+05828%2F1213&amp;crHash=1544708864&amp;width=100%25&amp;start=303&amp;end=622&amp;hash=2403d78602d21608ad5654530525c677f191a8ba"></iframe><h3 class="video_playlist_item-title">Ivan Bartoš: „Slovenský registr konečných vlastníků hovoří o tom, že Andrej Babiš je stále majitelem Agrofertu."</h3><iframe src="https://www.ceskatelevize.cz/ivysilani/embed/iFramePlayer.php?origin=ct24&amp;tpl=article&amp;autoStart=false&amp;videoID=218+411+05829%2F1213&amp;crHash=1544709125&amp;width=100%25&amp;end=462&amp;hash=2403d78602d21608ad5654530525c677f191a8ba"></iframe><h3 class="video_playlist_item-title">Kateřina Konečná: „Stanovisko komise neznáme.“</h3><iframe src="https://www.ceskatelevize.cz/ivysilani/embed/iFramePlayer.php?origin=ct24&amp;tpl=article&amp;autoStart=false&amp;videoID=218+411+05830%2F1213&amp;crHash=1544712988&amp;width=100%25&amp;start=1047&amp;end=1467&amp;hash=2403d78602d21608ad5654530525c677f191a8ba"></iframe><h3 class="video_playlist_item-title">Radim Fiala: „Myslím, že se to nijak netýká ČR, netýká se to ani premiéra.“</h3><iframe src="https://www.ceskatelevize.cz/ivysilani/embed/iFramePlayer.php?origin=ct24&amp;tpl=article&amp;autoStart=false&amp;videoID=218+411+05832%2F1213&amp;crHash=1544713352&amp;width=100%25&amp;end=347&amp;hash=2403d78602d21608ad5654530525c677f191a8ba"></iframe><h3 class="video_playlist_item-title">Jiří Pospíšil: „Není to česká politická hra, to je účelové tvrzení Andreje Babiše.“</h3><iframe src="https://www.ceskatelevize.cz/ivysilani/embed/iFramePlayer.php?origin=ct24&amp;tpl=article&amp;autoStart=false&amp;videoID=218+411+05831%2F1213&amp;crHash=1544716167&amp;width=100%25&amp;start=500&amp;end=895&amp;hash=2403d78602d21608ad5654530525c677f191a8ba"></iframe><h3 class="video_playlist_item-title">Stanislav Polčák: „Nám by se asi také nelíbilo, kdyby prostředky českých daňových poplatníků v rozporu s pravidly dostával miliardář z Chorvatska.“</h3><iframe src="https://www.ceskatelevize.cz/ivysilani/embed/iFramePlayer.php?origin=ct24&amp;tpl=article&amp;autoStart=false&amp;videoID=218+411+05803%2F1213&amp;crHash=1544721888&amp;width=100%25&amp;start=544&amp;end=1108&amp;hash=2403d78602d21608ad5654530525c677f191a8ba"></iframe></div></section><div class="textcontent"><p>Opozice naopak hovoří o ostudě pro Česko. „To, že se o nás nemluví v souvislosti s úspěchy lékařů, vědců, sportovců, ale v souvislosti se střetem zájmů, je pro ČR jednoznačně špatná zpráva,“ řekl místopředseda ODS Martin Kupka. Připojil se k němu i místopředseda KDU-ČSL Jan Bartošek: „Jestliže se takový bod dostane na plénum Evropského parlamentu, znamená to, že problém je skutečně veliký.“ Babiš by se podle něj měl rozhodnout, „jestli chce být v aktivní politice, nebo dělat byznys“.</p><p>Předseda Pirátů soudí, že jsou nyní jen tři možné varianty vývoje – buď se Agrofert nadále obejde bez dotací, Babiš odejde z politiky anebo „by se musel holdingu reálně zbavit, nikoli pouze papírově“. Zopakoval přitom, že Andrej Babiš figuruje ve slovenském <a href="https://rpvs.gov.sk/rpvs/Partner/Partner/Detail/7859" target="_self">rejstříku</a> konečných poživatelů výhod jako obmyšlená osoba u Agrofertu.</p><p>Smířlivější je k Babišovi Radim Fiala (SPD), který jej vnímá spíše jako oběť Evropské unie. „Tento případ ukazuje mocensko-politicko-ekonomickou podstatu dotací. Nátlakově tím můžete ovládat členské státy. V této situaci je to evidentní tlak na premiéra ČR,“ řekl. Dodal, že se podle něj případ premiéra přímo netýká. „Je to otázka mezi Evropskou komisí a holdingem Agrofert,“ poznamenal.</p></div><figure class="quote view-simple"><div class="quote-wrap"><blockquote class="quote-text"><p>„Dotace čerpáme podle zákona a podmínek, které splňujeme, a na základě uzavřených smluv. Bylo by absurdní, pokud by za námi někdo přišel a řekl – ne, pro vás už to neplatí. Jednou ze základních právních zásad je přece rovnost před zákonem.“</p></blockquote><figcaption class="quote-author"><h3 class="quote-name">Karel Hanzelka</h3><div class="quote-role"><div class="field field-name-field-quote-info field-type-text field-label-hidden"><div class="field-items"><div class="field-item even">mluvčí Agrofertu</div></div></div></div></figcaption></div></figure><div class="textcontent"><h2>Usnesení není pro komisi závazné</h2><p>Právníci EK v analýze vztahů Babiše a Agrofertu dospěli k závěru, že český premiér stále profituje z činnosti firmy, kterou přitom loni převedl do svěřenského fondu. Protože má zároveň jako premiér zásadní vliv na rozhodování spojené s využíváním peněz přicházejících z evropského rozpočtu, neměla by podle nich firma mít nárok na unijní podporu.</p><p>Usnesení Evropského parlamentu není pro komisi závazné. Komisař pro rozpočet Günther Oettinger však již během středeční debaty uvedl, že do vyřešení celé záležitosti nebude posílat dotace. Andrej Babiš, české ministerstvo financí i ministryně pro místní rozvoj Klára Dostálová (za ANO) ujistili, že se zastavení netýká souhrnně všech dotací pro Česko, ale pouze těch určených Agrofertu.</p></div><div class="textcontent"></div></div></div></div></div></article>